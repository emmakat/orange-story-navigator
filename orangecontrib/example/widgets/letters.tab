Text
string
include=True

Brief aan het verleden Hallo verleden, Ik ben nu 100 jaar verder. Honderd jaar geleden was de corona crisis in Nederland. Ik schrijf dit vanuit de stad Leiden, dit ligt in zuid-Holland in Nederland. Om mij heen is er de afgelopen honderd jaar niet heel veel veranderd. Alles ruikt hetzelfde als vroeger, er is wat nieuwe technologie, de auto's zijn nieuwer en het gaat weer heel goed met de economie in Nederland en in de rest van de wereld. Ik zit op mijn werk, in een hoog gebouw, 400ste verdieping. De mensen zijn de afgelopen 100 jaar veel veranderd, mensen zijn meer op zichzelf. De planeet is minder groen en de kleding style etc. is heel veel veranderd. Doordat de economie zo goed draait nu en er kansen zijn gekomen voor iedereen in de wereld, is er veel minder criminaliteit. Ik ben blij dat dit is weg gegaan en niet is terug gekomen. Ik ga binnenkort samenwonen met mijn vrouw, ik heb 3 kinderen, ze hebben alle 3 school vanuit thuis. Dit doen ze via de laptop en online lesmateriaal. School boeken zijn helemaal verdwenen. Doordat er weinig stress is, ga ik goed om met kansen en tegenslagen. Mijn vriendin, mijn ouders en mijn vrienden hebben mij gesteund en geholpen met de veranderingen die zijn gekomen in mijn leven. Ik wil deze brief schrijven aan mijn familie , de regering en mijn vrienden uit het jaar 2020 die ik in het heden niet meer bij mij heb
De nieuwe wereld 1.5 Beste lezer, Het is 13 april 2025. Ik woon in een duurzame woongemeenschap in de natuur in het Zuiden van Portugal. Er wonen ongeveer 40 mensen, jong en oud. Ieder heeft zijn eigen tiny huisje, veelal van leem, met een keukentje. We delen een composttoilet met een viertal mensen en een douche op zonne-energie met z'n 8en. We hebben een groot voedselbos en een fermenteerkeuken. Iedereen is vrij om gezamenlijk te koken en eten of in je eigen tiny huisje. Iedereen neemt verantwoordelijkheid voor zijn eigen emoties. Daar worden we steeds beter in omdat we ook gezamenlijk weekelijks oefenen in het (h)erkennen van gevoelens en behoeften. Emotionele hygiene is heel belangrijk want we weten dat we door meer contact te hebben met wat er in onszelf leeft, we ook meer compassie kunnen hebben voor wat er in de ander leeft. Door de jaren heen hebben we kunnen zien hoe meer we emoties op een kwetsbare manier van onszelf kunnen en durven laten zien, hoe meer veiligheid we voor onszelf en anderen creëren en hoe meer we bereid zijn bij te dragen aan het welzijn van de hele gemeenschap. Ik voel me door deze authentieke kwetsbaarheid gezien en gewaardeerd in onze gemeenschap en heb er veel plezier in ook anderen te steunen en te inspireren. We hebben ook veel contact met naburige gemeenschappen waarmee we boomplant weekenden en andersoorts festivals organiseren. Via internet staan we in contact met gemeenschappen over de hele wereld. Er wordt op deze manier veel kennis uitgewisseld. Bij tegenslagen op alle gebieden kan ik/kunnen we bij onze gemeenschap, burende gemeenschappen of het werelds netwerk van gemeenschappen terecht. Na de Corona crisis heb ik het geluk gehad gelijkgestemde mensen te ontmoeten die het anders wilde, die niet meer meewilden in de 9tot5 economie en waarin het gaat om jezelf groot te houden en aanzien te verwerven zodat je het idee krijgt geaccepteerd te worden. Gelukkig is die kapitalistische economie waar veel gebaseerd was op schijnbare groei, daarna verder afgebrokkeld. Gelukkig dat de valse macht van de banken is ontmaskerd en dat mensen creatief genoeg zijn gebleken om alternatieve uitwisselsystemen te bedenken die gebaseerd zijn op gelijkwaardigheid en uitwisseling en niet op verwerving en uitbuiting. De coronacrisis heeft mij vooral geholpen duidelijk te maken dat veel mensen het anders wilden en dat er online platformen ontstonden waar die mensen elkaar ontmoeten. Dit was de basis voor de wereld waarin ik nu leef.
Het lukte toch Beste N. Ik ben heel blij dat ik je deze brief kan schrijven. Ik weet hoeveel zorgen je je maakt over de klimaatverandering en het feit dat er ze weinig mensen in beweging lijken te komen om er wat aan te doen. Gelukkig heb ik deze gelegenheid gevonden om je te laten weten dat je inspanningen niet zinloos zijn en dat het de moeite waard is om vol te houden. Ik weet dat je deze brief ontvangt in midden in de Corona crisis en dat is mooi, want die crisis bleek een game changer. Opeens werd de wereld stopgezet. Mensen kwamen tot bezinning. Gingen zich af vragen wat er echt toe deed in hun leven en zagen dat verandering mogelijk was. En ze gingen naar buiten, de natuur in. Dat was namelijk zo ongeveer het enige vermaak dat nog toegestaan was. Wij liepen altijd al veel in de bossen maar toen werd het opeens heel druk. Dit hielp enorm bij de waardering voor het groen om de mensen heen. Nadat de Corona crisis over was leek alles weer gewoon verder te gaan waar het was gebleven. Maar toch bleek er iets veranderd. Er was opeens meer gevoel voor urgentie. Mensen konden zich opeens voorstellen dat rampen werkelijk plaats hadden gevonden en dat ze een keus hadden om het anders te doen. De eerste veranderingen die plaatsvonden was het thuiswerken dat toenam en het vliegverkeer dat afnam. Een andere verandering was de toon in het klimaatdebat. Het was niet meer de vraag of er wat moest gaan gebeuren, maar hoe we het voor elkaar gingen krijgen. Nu vijf jaar later kan ik concluderen dat een aantal veranderingen vervolgens snel gingen. Door de herwaardering van het groen om ons heen ontstonden er allemaal burgerinitiatieven om daar meer van te maken. Mensen gingen planten en zaaien en er kwamen allerlei groene oasisjes bij in de stad. Ik weet nog hoe we ons stoorden aan al die mensen die hun tuinen betegelden. Ook dat begon te veranderen. De tegels gingen er weer uit en de planten kwamen terug. Ook de veehouderij is langzaam aan het veranderen. Natuurlijk gaan die veranderingen langzaam, maar het gebeurt wel. Mensen eten eindelijk minder vlees. Nadat steeds meer bekende Nederlanders veganistisch werden veranderde de publieke opinie langzaam. Barbequen raakte uit de mode. De veestapel begon te krimpen. De vleestax werd eindelijk ingevoerd en de belasting ging terug naar de boeren die het geld konden investeren om betere omstandigheden voor hun dieren te creëren. Ook de akkerbouw veranderde. De produktie werd lokaler, minder monocultuur en minder bestrijdingsmiddelen. Er kwam meer subsidie op natuurlijke akkerranden. Daardoor ging het platteland er in de zomer anders uitzien. Nu na vijf jaar is dat al zichtbaar. En er komen eindelijk ook weer betere berichten over de insecten. Langzaam nemen de aantallen insecten weer toe. Het voedselbos is ook helemaal ingeburgerd. En wat zo leuk is, wij hebben ook een stukje grond gevonden voor een voedselbosje, samen met S. en K. hebben we een stukje grond gevonden en zijn we nu aan het bedenken hoe we het gaan aanplanten. Weet je hoe dit zo gekomen is? Ik kwam ongeveer een jaar nadat het uit was met J. opeens een hele leuke vent tegen. Hij had een huisje met heel veel grond. Die grond had hij verpacht. Hij was meteen heel enthousiast over onze voedselbos plannen. Dat wilden we eerst niet doen. Maar toen die relatie heel stabiel bleek te worden zijn we het steeds serieuzer gaan overwegen. Nu gaan we beginnen. Ik krijg zo veel energie van onze plannen! Natuurlijk wil je weten of we onze klimaat doelen gaan halen. Nou dat is nog steeds wel een beetje spannend, maar ik ben er echt positiever over dan 5 jaar geleden. Wat Corona bracht was dat mensen echt gingen zien hoezeer we mondiaal van elkaar afhankelijk zijn. Er kwamen nieuwe samenwerkingen op gang, eerst in de bestrijding van het virus. Daarna gingen landen het ook over andere problemen hebben. Eindelijk werden de vluchtelingen uit Griekenland in Europa opgenomen. Later kwamen ook andere gesprekken internationaal beter op gang. Het feit dat 2020 weer een droge warme zomer werd heeft de publieke opinie ook verder beïnvloed. Eindelijk werd er in de politiek ook doorgepakt. Daarvoor was ook meer ruimte gekomen. De klimaat problematiek werd steeds zichtbaarder. Ik raak er steeds meer van overtuigd dat we voor de rand van de afgrond nog net hebben kunnen bijsturen. Daarnaast kwam er een herwaardering voor het lokale. Mensen gingen besteden meer aandacht aan hun huizen, tuinen en gemeenschap. Dat kwam ook door Corona op gang. Volgens mij gaat die ontwikkeling nog wel even door. De politiek heeft dit ook goed opgepakt. Als er nu huizen worden gebouwd gaat dat ook heel anders. Er wordt steeds meer in termen van gemeenschap gedacht. Initiatieven zoals 'wijland' waar ik indertijd bij betrokken was zijn ineens de norm geworden. En dat in 5 jaar...! Goed N. ik ga afronden. Ik ga me verder buigen over de plannen voor ons voedselbos. Maar eerst ga ik lekker eten. Mijn nieuwe vlam heeft gekookt. J. en M. komen dadelijk ook en misschien komt J. zelfs ook nog. Ik ben blij dat ik met hem ook een nieuwe vorm heb gevonden. Terugkijkend heeft het helemaal niet zo slecht uitgepakt dat hij besloot weg te gaan, al kon ik dat 5 jaar geleden nog niet zien. Met M. en J. gaat het trouwens ook heel goed. J. heeft nog wel een tijdje flink gepuberd maar toen hij tot bedaren kwam is hij inderdaad de kleinkunst academie gaan doen zoals jij had voorspeld. Hij zit nu in het 2e jaar. M. is nog steeds gefocust op zijn computer maar zijn liefde voor sport die tijdens de Corona crisis is geboren heeft doorgezet. Hij heeft zich ingeschreven voor de dam tot dam loop, samen met zijn hardloop vrienden. Hij heeft trouwens een vriendinnetje... maar daarover later meer. Groetjes uit 2025 L.
Het wordt magisch Het is 2030, 10 jaar na de Coronauitbraak. En wat is er een hoop gebeurd! Ik woon ergens op de wereld, net als alle andere mensen en we voelen we ons allemaal wereldburger. Voorbij de landsgrenzen, voorbij geloofsovertuigingen, voorbij alle verschillen. De Coronacrisis heeft iets prachtigs teweeggebracht. Maar we hebben er wel wat voor moeten doorstaan. Vanuit een diep dal zijn we herrezen, we hebben onze draken in de ogen gekeken. De lockdown duurde langer dan we hoopten, het volledige economische systeem stortte in elkaar. Alle houvast viel weg. Banken gingen failliet, beurzen stortten in, grote bedrijven werden meegesleurd in de afgrond en toen we wereldwijd in vrije val raakten zagen de wereldleiders maar één oplossing: we trekken de stekker uit het gehele economische systeem. We beginnen helemaal opnieuw. Het was een wankele tijd. Niemand wist waar het heen zou gaan en wat het zou betekenen dat we opnieuw zouden beginnen. En tegelijkertijd was het een prachtige tijd, er was namelijk ook veel creativiteit, energie, saamhorigheid en het basisvertrouwen groeide. Wat bleek namelijk, niemand viel meer buiten de boot, we zaten hier samen in, allemaal in hetzelfde schuitje. Alle vaste kaders vielen weg. Echt alles. Want met de economie, werden ook de politieke stelsels onder de loep genomen en losgelaten. Niemand begreep hoe het precies gebeurde, maar ineens was het alsof we voor een blanco vel zaten. En wat overbleef was rust, stilte, een adempauze, her en der een kunstvorm en gezamenlijkheid om te zorgen dat iedereen in zijn basisbehoeften werd voorzien. Steeds breder klonk het geluid om met elkaar het verhaal los te laten van waaruit we al die jaren geleefd hadden. Het verhaal waarin we als mensen gescheiden zijn van elkaar en de natuur, waarin de natuur er voor ons is om te verbruiken, waarin bedrijven en de economie alsmaar moeten groeien, waarin we als mensen goed voor ons eigen hachje moeten zorgen om niet tekort te komen, waarin we geluk halen uit de buitenwereld en waarin de samenleving 'hoge' en 'lage' mensen kent (denk aan opleiding, niveaus in organisaties) en daarmee samenhangende sociale status. Allemaal verhalen die voortkomen uit ons ego. En nu alle systemen waren ingestort, konden we collectief die verhalen loslaten. Er vond een gigantische bewustzijnsgolf plaats waardoor mensen wereldwijd ineens beseften wat het werkelijke verhaal is: we zijn allemaal verbonden, als één organisme, mens en natuur. De toekomst en het verleden bestaan niet, we kunnen alleen in het heden zijn. We voelden ons ineens verbonden met het universum en kijken nu met verbazing achterom. Realiseren ons dat we al die tijd in angst hebben geleefd. En toen we gedwongen werden dat los te laten omdat onze grootste angst werkelijkheid werd en we toch bleven bestaan, kwam het als een golf over ons heen. Ineens vielen de schellen van onze ogen en zagen we hoe we onszelf voor de gek hadden gehouden met een verhaal wat niet de werkelijkheid is. En toen gebeurde het als vanzelf. Alsof we het elkaar in de juiste stroom stapten, synchroniciteit, het ontstond gewoon. De Coronacrisis werd in samenhang verholpen en onze wereld opnieuw opgebouwd vanuit het werkelijke verhaal. Op onverklaarbare wijze vielen de puzzelstukjes ineens in elkaar. Niemand kon voorzien hoe de wereld veranderde, maar ineens klopte het. In lijn met onszelf, in lijn met elkaar, in lijn met de natuur, in lijn met het bestaan. Ik kan dus ook niet vertellen hoe die toekomst eruit ziet. Als het zover is kan ik alleen voelen dat het klopt. Dat het systeem in balans is. En wat ik aan onze huidige zelf wil meegeven: wees niet bang. De toekomst wordt magisch. Er komt een gigantisch potentieel naar boven en we voelen ons rijker dan we ooit hebben gedaan. Niet omdat meer spullen hebben of omdat we meer op vakantie kunnen, maar het is innerlijke rijkdom, waar we bar weinig voor nodig blijken te hebben.
Lieve kleindochter- Dag lieverd, wat fijn om nu aan je te schrijven. Weet je hoe stil het was op straat en hoe de tv programma's allemaal over het virus gingen? Eerst raakte iedereen wat van streek, maar daarna werd het, in navolging van de situatie buiten, ook binnen in de mensen stil. In feite kwam de crisis als geroepen. Dat komt omdat we als mensheid niet in staat waren om zelf stil te gaan staan en stil te worden, wat eigenlijk wel hard nodig was. Uiteindelijk, toen het lang genoeg duurde, kwam er in het innerlijk van veel mensen echte beweging. Beweging vanuit stilte. Mensen begrepen dat steeds meer geld willen verdienen helemaal niet gelukkig maakt, dat een steeds mooiere en grotere auto niets zegt over wie je werkelijk, ten diepste bent. het was natuurlijk ook wel lastig dat we, toen de kerken eenmaal verdwenen waren en de kerkgebouwen skatebanen of restaurants geworden waren, niet meer wisten waaraan we onze sacraliteit dan moesten verbinden. Maar toen het virus er was, en we niet veel meer konden doen dan wandelen in het park, in plaats van gaan kopen en drinken in de stad, hoorden we de vogels weer, of voor het eerst. We begonnen te zien hoe kostbaar de natuur is, hoe wij met haar verbonden zijn, hoe wij zelf in feite natuur zijn, en hoe kostbaar dat is. Daar kan geen gouden ketting tegenop. Weet je, schat, en toen gingen we uiteindelijk dingen echt veranderen. Toen uiteindelijk de vliegtuigen weer mochten vliegen, zorgden we er met zijn allen voor dat er veel minder vliegtuigen gingen vliegen, dat de sacraliteit van de natuur en daarmee van onszelf voorop kwam staan. We werden zuiniger op dieren en aten vrijwel geen vlees meer. Het belangrijkste was, dat we gingen zien, voelen en waarderen wat we eigenlijk hebben en zijn. Toen werden we zuiniger op alles. Je gaat ook niet je eigen huis vernielen als je er lekker wilt wonen. Zelf voelde ik dit al vóór dat de coronacrisis kwam. Ik wilde dolgraag dat mensen meer bij zich naar binnen gingen, mediteren, voelen, transformeren waar nodig. Maar de meeste mensen hadden er geen oog voor. Dat veranderde tot mijn grote vreugde. En nu is er voor jou, mijn lieve kleindochter, een wereld waarin mensen liefdevol zijn en waardigheid uitstralen. Een wereld waarin zijn centraal staat en niet hebben. Een wereld waarin vrouwen evenveel waardering krijgen als mannen, een wereld waarin liefde centraal staat en geleefd wordt. Eeen wereld waarin mensen beter opgewassen zijn tegen dingen die ze niet kunnen veranderen, omdat ze begrijpen dat je verdriet en angst kunt doorleven als je er naar durft te kijken. Lieverd, kijk naar de bijdrage die je kunt leveren aan de wereld, vraag je af waarom je nu geïncarneerd bent. Weet je verbonden met alles en iedereen in de wereld en het universum. Ik hou van je.
Life as it is Over een jaar zijn we héél voorzichtig weer toenadering aan het zoeken. Alleen cruciale beroepen nog steeds aan het werk. Veel scholing en bijscholing in die branches. Scholen kinderen tot 13 jaar buitenshuis les. Rest thuis. Veel gebruik maken we van online werken. Veel thuis sport programma's en daar in veel door ontwikkeld. Wijk sporten met afstand. Grote groep die immuun blijkt en blijft neemt grote rol in. Daarin willekeur in leeftijd blijkt. Nog geen eenduidig zicht op vaccinatie, medicatie. Blijft in vele vormen terug komen. Géén vat op. Wel minder doden. Veel gebeurt online. Gewenning daarin. Consequenties milieu, natuur groots. Rust en opruiming vuiligheid. Ik werk veel thuis. Ondersteun en coach op vele manieren. Sport en vind zingeving in studie en werk, net als nu. Mensen zien elkaar meer zonder filter en dus meer openheid, mooie initiatieven blijven komen, grote groep mensen bloeit daardoor op. Voor de ander zorgen krijgt andere invulling en wordt meer vanzelfsprekend. Verder ook weer wij en zij vorming. Mijn gezin routine en drive net als nu. Hoop op zonder corona verandert in leven met corona zonder doodsangst. .mijn ouders zijn minder bang. Ze laten toe dat we komen, zelfs binnen. Er komt ook thuis hulp bij ze en ook ouderen durven weer méér en blijken net als de rest willekeurig wel of niet ontvankelijk. Trump en Wilders zijn gestorven door corona. Baudet is kasplantje. Het komt goed, is mijn boodschap naar nu. Zorg om wie er al zorg was is intens en daardoor weten we waar straks met een aandacht en geld heen moet!! Laten we dát niet vergeten. Nu volop zorg en aandacht ...straks óók? Economie trekt wel wéér bij, aan.
Lieve dochter, Ik sta in mijn tuin in Utrecht, het is 2045. Je zult het niet geloven. De lucht is ongekend blauw. Wat opvalt is het ontbreken van de witte vliegtuigsporen die ik kende. Het dak van de woning, mijn woning, is belegd met blauwe glimmende dakpannen. De oude rode stenen dakpannen zijn verdwenen. Om mij heen zie ik dat bijna alle daken zijn belegd met verschillende kleuren dakpannen, groene, blauwe en zwarte. Dit zijn de gedroomde zonnepanelen in verschillende kleuren. Ik blijf kijken naar de vormen en kleuren. Wat opvalt, het is zo stil. Nauwelijks geluiden van de nabij gelegen snelwegen. Een vaag geruis op de achtergrond. Een beetje zoals het geruis van de zee zeiden we toen we hier 45 jaar geleden kwamen wonen. Toen stond jij ook hier in de tuin. De vogels zijn weer te horen. Na de coronacrisis zijn er snel een aantal dingen veranderd. De anderhalvemetersamenleving heeft ons land nog jarenlang beïnvloed. Het vaccin was er binnen een jaar maar het tekort aan persoons beschermende maatregelen stond iedereen nog vers in het geheugen. Oud-verpleegkundigen hebben het er nog steeds over. Bij hen zal je altijd wat mondkapjes en handalcohol in huis vinden. De vele onderzoeken naar de toedracht van de complete afhankelijkheid van het buitenland heeft tot grote en snelle veranderingen geleid. De productie van essentiële goederen voor vitale beroepen is binnen een jaar teruggehaald naar Nederland. De overheid beheert grote magazijnen met deze spullen. Nederland is samen met andere landen begonnen met het produceren van eigen medicijnen. Jarenlange conflicten met farmaceutische bedrijven hebben uiteindelijk gezorgd voor een gedwongen samenwerkingen en een verlaging van de prijzen. Dit is soms gepaard gegaan met dreiging van nationalisering van deze bedrijven. Internationale wet- en regelgeving werd nu ook door Nederland en andere landen massaal genegeerd. Er ontstond een jarenlange chaos op de markten. Niets was meer zeker. De grote wereldsystemen en instellingen werden opgesplitst. De overheid trok steeds meer macht naar zich toe. De energiemaatschappijen kwamen terug in de handen van de overheid. De Nederlandse bank beheert grotendeels de betaalrekeningen van Nederlanders toen de economische crisis van 2021 opnieuw banken in de problemen bracht. Het basisinkomen werd in 2030 ingevoerd. De economische crisis heeft meer dan tien jaar geduurd. De grenzen zijn dicht gegaan voor langere tijd. De samenleving werd ingericht op controleren en kanaliseren. Het verzet tegen locatie- en gezondheidapps verstomde langzaam. De politici verzekerden ons dat het echt geen China zou worden maar het werd een China-light. Goed voor jou om te weten omdat je daar zo lang mee bezig bent geweest tijdens je studie. De grenzen worden bewaakt met camera’s en drones. Dat brengt rust en zekerheid voor de meeste mensen maar ook een groeiend verlangen naar vrijheid. Velen verwezen naar het ‘nieuwe normaal’. Schengen bestond nog op papier, in de praktijk waren de grenscontroles nauwkeuriger dan de DDR. Nog lang werd dit onderbouwd met het argument dat nieuwe uitbraken van Covid-19 of de varianten die zich inmiddels hadden ontwikkeld moesten worden tegengehouden. Hier heb ik altijd moeite mee gehad. Ik blijf me verzetten tegen de Orwellstaat die is ontstaan en lieve dochter, doe dit ook voor het niet meer kan! Ik heb er te weinig aan gedaan. Had meer de straat op moeten gaan. Economische groei is als maatstaf langzaam verdwenen. Beurzen bleken niet meer de thermometer van de samenleving te zijn. Tijdens de crisis kwam langzaam het besef dat de rijkdom van voorgaande periodes voorlopig tot het verleden behoorde. De mode in kwam niet meer in korte periodes maar strekte zich uit over vele jaren. Doordat productie weer in Europa plaatsvond ging de prijs deels omhoog. Het toenemende besef van de noodzaak van een circulaire energie bracht een explosie aan innovatie met zich mee. Alles kan nu grondstof zijn. Verspilling is nu een economische en een morele zaak geworden. Niemand wilde meer de verstikkende afhankelijkheid van landen buiten de EU. Daken werden standaard belegd met zonnepanelen die elke gewenste vorm aan konden nemen. Dat was prachtig. Het was ook verplicht want alle energie was nodig. Overal ontstonden lightrail verbindingen tussen steden en wijken, deels op de oude snelwegen. Auto’s zie je steeds minder. En alles is elektrisch en stil. De prijs die we hebben betaald is een Noordzee waar nauwelijks meer kan worden gevist. Overal zijn windparken verschenen. Die rukken op naar de kust. Wellicht komen we op termijn ook af van de energierantsoenering die tien jaar geleden is ingezet. De schaarste aan elektriciteit heeft gezorgd voor een maximering van de energie per huishouden. Dat heeft er aanvankelijk bij kapitaalkrachtige burgers toe geleid dat ze zijn vertrokken naar het buitenland. Inmiddels is een deel al weer terug omdat ook andere landen vergelijkbare maatregelen hebben genomen. Ik heb het altijd prima gevonden. Je raakt zo bewust van de rijkdom die je hebt. Mijn optimisme en relativeringsvermogen heeft velen geïnfecteerd. Als een nieuw virus. De enorme ophoping van vee tijdens de coronacrisis bleek de definitieve nekslag voor de vleesindustrie omdat 80 procent van het vlees naar de export ging. Biologisch boeren werd steeds meer de norm. Dat zal je goed doen denk ik. Burgers houden nu ook massaal zelf moestuintjes om economisch overeind te blijven. Weilanden werden bouwgrond, natuurgebieden of dienden als overloop tegen de uitdijende rivieren. De Flevopolder ontdekte dat de grond geschikt was voor snelgroeiende duurzame bamboe. Er hoefde minder water te worden weggepompt zodat de grond minder inklonk. Enorme bamboekwekerijen ontstonden op de plaatsen van de oude landbouw- en veeteeltbedrijven. Ook andere provincies namen dit over. Met name het getroffen Brabant zag kansen. Het dempte ook de C02-uitstoot. Het was goed dat dit onder druk van de coronacrisis opeens allemaal in een versnelling raakte. Ik ben inmiddels gepensioneerd, zit in mijn tuin met mijn vrouw. Mijn kinderen wonen inmiddels in hoge woontorens in het centrum. Af en toe komen ze langs en dan schuiven we de buitentafel uit in de tuin, genieten van de stilte. Ik weet nog dat er na het wegebben van de coronacrisis opwinding was. Die solidariteit die er toen was heeft gezorgd voor een gedeeld gevoel van willen veranderen. De economische crisis werd zo anders beleefd dan eerdere crises. Ik weet nog dat ik in 2020 zei dat we allemaal dingen zullen herontdekken. Veerkracht, solidariteit, creativiteit en duurzaamheid. Er was en is nog steeds verzet van de ‘consumeerders’ maar dat lijkt te verminderen. Zorg dat je de komende jaren je hoofd, hart en lijf inzet om hier voor te blijven vechten.
Beste M., Vijf jaar na nu, in mei 2025, bevind ik me op het platteland in twente, Oost-Nederland Ik woon in een woongemeenschap. Ons gebied beslaat enkele hectares en omvat een groot gemeenschappelijk gebouw met ruime keuken, gezamelijke woonkamer en eetkamer. Onze gemeenschap bestaat uit 15 "tiny houses" waar enkele gezinnen en vrijgezellen wonen. Elk huisje heeft zijn eigen sanitair met toilet en douche. In het gemeenschappelijk gebouw ontmoeten we elkaar, organiseren we bijeenkomsten met dans, yoga, taichi en andere activiteiten. Ook hebben we een gemeenschappelijke woonkamer en een gemeenschappelijke studeer/thuiswerk kamer. Daar is goede internetverbinding via glaskabel. Iedereen draagt bij aan het voedselbos en de moestuin. Daar groeien fruitbomen, appels, peren, kersen en vijgen, evenals walnoten en hazelaars en tamme kastanjes en vlier. Ook hebben we bessenstruiken, frambozenstruiken, aardbeienplanten en telen we groentes als pompoen, courgette, sperziebonen, spinazie, wortels, venkel etcetera. Ook is er een grote kruidentuin met rozemarijn, tijm, basilicum, munt, peterselie, bieslook, oregano, salie en lavendel. Er is een badvijver, daar zwemmen we zomers in, maar die gebruiken we ook om in droge tijden onze tuin water te geven. We hebben enkele bijenkorven en maken onze eigen honing. De Gemeenschap is omringd door natuur, waaronder vele bomen. Op een half uur rijden is een grote stad.. Daar zijn kledingzaken, groentewinkels, bakkers, supermarkten en enkele restaurants. In termen van technologie gebruiken we nog steeds internet, maar via de glaskabel. In onze gemeenschap werken de meesten vanuit huis, gemiddeld een werkweek van 20 uur. Leraren, kunstenaars. Zij die werkzaam zijn als verpleger psycholoog, of administratief medewerker werken grotendeels op een kantoor in de grote stad. Wereldwijd zijn er veel vergelijkbare gemeenschappen ontstaan na de corona crisis. Ook zie je een verdeling in de maatschappij. Er zijn mensen die liever in de grote stad wonen, terwijl anderen het platteland prefereren. In het algemeen reizen we minder, we blijven meer binnen Europa en reizen veelal met de trein of een (deel)auto. De natuur is grotendeels hersteld. Er zwerven weer wolven door Nederland, het water is schoner en er zwerft minder wegwerpplastic rond. Biologisch voedsel is nu standaard. twee jaar geleden hebben we alle bestrijdingsmiddelen die giftig zijn verboden. Tevens is er in Europa de beslissing genomen om alleen nog diervriendelijk vlees te produceren. Oftewel, via de duurzaame, methode die past bij de biologische landbouw. Men eet wel minder vlees, gemiddeld nog een a twee keer per week. De politiek heeft gekozen voor een basis inkomen voor iedereen en een topinkomen. Zelf ben ik docente TaiChi, Dans en theater geworden op een middelbare school. Ik mediteer dagelijks en we dansen veel, zowel met de bewoners van de woongemeenschap als met andere mensen uit Twente. Hoe ik hier terecht ben gekomen? Ik ben meer en meer de roep van mijn hart gaan volgen. Vrienden van mij waren voor de crisis al gestart met het opzetten van een woongroep of een voedselbos. Ik ben me steeds meer met hen gaan verbinden. Helemaal toen je in de maatschappij een tweedeling zag tussen hen die technisch ingesteld zijn en zoveel mogelijk digitaal en online wilden zijn en hen die hun hart gingen volgen en dat gingen doen wat hen blij maakt, in nauw contact met andere mensen. De boodschap aan jou M. is het volgende: Zorg goed voor jezelf, voor jouw geestelijke en lichamelijke gezondheid en voor de natuur in je directe omgeving. Blijf luisteren naar de stem van je hart en ga door met Tai Chi en dans. Blijf verbonden met je vrienden, zowel online als offline.
Goedenmorgen A., Ik ben jou vanuit de toekomst. Het is het jaar 2030, het is vandaag 10 mei. Ik dacht dat dit wel een handige dag was omdat sinds een paar jaar wel duidelijk is wat voor een impact de coronacrisis heeft gehad op ons leven. Hier in Delft is veel veranderd net zoals de rest van de wereld. Handen schudden is een no-go en knuffels doe je alleen nog maar met naasten. Iedereen wast zn handen dagelijks en op werk is alles veel schoner en professioneler. Ik ben zo gelukkig met hoe de natuur er nu voor staat. De tropen zijn weer aan het groeien en bijna overal is er een blauwe lucht te zien. Vliegtuig tickets zijn veel duurder geworden en bijna iedereen heeft nu elektrische voertuigen, die elektrische voertuigen gaan wel bijna 50 jaar mee nu in plaats van 20. Vakanties gingen na 2020 gelukkig gewoon weer door en wees gerust, die vakantie met S. was het zeker waard. Er zit alleen wel een keerzijde aan dit verhaal, rond 2021 voorjaar ontstaat een nieuwe pandemie, deze is veel erger en neemt bijna twee keer zo veel levens dan de eerste pandemie. Je zult verdriet ervaren zoals nooit tevoren, maar ook liefde. Door deze 2e golf zijn mensen nog sirieuzer gaan handelen, er komt zelfs een tijd dat Nederland in totale lockdown gaat. Amerika is gelukkig van die oranje malloot af, maar of de nieuwe president zo goed is, dat laat ik over aan je verbeelding, het blijft Amerika hè. Toen de 1e pandemie voorbij was stroomden restaurants en cafés vol, mensen dachten weer aan hun grootouders en natuurgebieden werden met liefde verzorgd. School was ook anders, iedereen moest zn handen wassen wanneer ze binnen kwamen. Soms zijn er wat tegenslagen maar daar werk ik gelukkig makkelijk doorheen. S. is nogsteeds een schat, je trouwt met hem en t is een prachtige trouwdag. Jullie krijgen een kindje maar ik zeg lekker niet hoe het kindje heet en of het een jongen of meisje is. De Nederlandse overheid heeft het super goed gedaan met het hendelen van de coronacrisis. Veel mensen vinden van niet maar ik van wel. We hebben t samen laten werken Veel is positief veranderd, dat is gewoon iets wat je moet onthouden en dan komt t allemaal wel. Groetjes Futuristische A. E. # natuur # vervoer # 2e pandemie # grootouders
Vrolijk en schoon Mijn naam is J. en ik ben in een tijdmachine gegaan. Het is 40 jaar later in de toekomst en het is zo anders geworden. Er is veel meer technologie en het is vrolijker geworden. De straten zijn drukker, er rijden meer auto’s. Maar het zijn andere auto’s dan wat ik gewend ben. Auto’s rijden op schoon water in plaats van benzine wat vroeger zo was. De stad lijkt gezelliger geworden dan vroeger en mensen hebben meer contact met elkaar. Sinds de corona virus van 40 jaar geleden trekken mensen daarom meer met elkaar op. Mijn toekomst ziet er goed uit, ik heb een gezin met 3 kinderen. Ik woon in Amsterdam en heb een erg mooie huis. Ik ben zakenman geworden en heb aardig wat geld opgespaard. Ik wil al dit geld uiteindelijk gaan geven aan mn kinderen, ze zijn namelijk alles voor mij. Ik ben ook erg goed met mijn familie, we zien elkaar elke week minimaal 3x. Zoon, deze brief is voor jou en ik wil jou nog heel veel succes wensen met je leven. Maak er het beste van jongen!
Blessing in disguise 10 jaar na Corona Bankencrisis, economische crisis, Eurocrisis, klimaatverandering, stijgende voedselprijzen, onrust tussen China en de VS: de wereld was al onrustig. Daar kwam in 2020 de Corona-crisis nog bovenop. Eigenlijk was dat de genadeslag van het oude systeem, dat gebaseerd was op groei, winstmaximalisatie en alsmaar groeiende consumptie met als gevolg uitputting van eindige bronnen, vervuiling, uitbuiting en enorme sociale tegenstellingen. Schoon drinkwater is een primaire levensbehoefte, cola niet. Maar Coca-Cola was destijds overal in de wereld te koop en schoon drinkwater niet. Als we terug kijken met de kennis van nu is het eigenlijk niet meer voor te stellen dat meer dan één miljard mensen geen toegang hadden tot schoon water en fatsoenlijke zorg. De Coronacrisis maakte daar een einde aan. De systeemcrisis die al gaande was, explodeerde als gevolg van Corona en leidde tot een enorme verschuiving van economische waardes en van een herwaardering van maatschappelijke waarden die we uit het oog verloren waren. Ik noemde al beschikbaarheid van schoon water op veel plekken op aarde. In het westen was de zorg verregaand overgedragen aan de markt. De zorgberoepen maar ook bijvoorbeeld het onderwijs waren sterk ondergewaardeerde sectoren van onze samenleving geworden. Er was destijds al wel iets van een verschuiving merkbaar. Er waren scholierenstakingen voor het klimaat. Er kwam een klimaatakkoord. Sommige landen probeerden voorzichtig iets te doen aan de extreme vormen van belastingontduiking door grote bedrijven en vermogende individuen. Anderen morrelden aan het systeem van woekerwinsten voor grote farmaciebedrijven. Sommige optimisten dachten dat de transitie er nu echt zou komen. Dat bleek “wishfull thinking” te zijn. Mensen die de samenhang tussen het heersende economische model, technocratie en klimaatverandering als het grote probleem van die tijd zagen en ook oplossingen aandroegen, stuitten op de taaiheid van het systeem, op de tegenkrachten, op de populisten die opstonden en veel macht kregen. In de kern veranderde er dus weinig. Sterker nog: in 2020, 5 jaar na het klimaatakkoord van Parijs, was de CO2-uitstoot op het hoogste punt ooit sinds het begin van de industriële revolutie. Tot Corona. Dat zette alles op zijn kop. Ineens bleek onze zorg veel belangrijker dan grote winsten voor bedrijven. Al snel na de uitbraak van de pandemie kwamen de eerste voorstellen voor verandering. In eerste instantie nog voorzichtig: bedrijven die een beroep deden op overheden voor steun om de economische crisis door te komen, kregen voorwaarden opgelegd. Voorwaarden die gingen over verduurzaming van bedrijfsprocessen, stoppen met belastingontduiking, lagere bonussen voor management en zo meer. De Europese Commissie zette de Green Deal door. De miljarden die beschikbaar kwamen, werden ingezet voor verduurzaming van bedrijfsprocessen. Overheden gebruikten de verduurzaming van de samenleving en de beweging naar circulair produceren voor het revitaliseren van de economie. Dat alles leidde tot een andere manier van kijken, als het ware een soort ‘mentale bevrijdingsbeweging’, een soort stille revolutie die vooral ging over een andere, houdbare economie en een bijbehorende manier van werken, produceren, consumeren. En omdat dat ook leidde tot anders innoveren, organiseren en ontwikkelen en anders onze talenten inzetten, was de impact ook groot in andere sectoren zoals onderwijs en onderzoek. Al heel snel vonden we zaken die we in het verleden normaal vonden of voor lief namen, abnormaal en leidde “oud” gedrag van bedrijven al snel tot massaal verzet van consumenten. Dat op zijn beurt versterkte het proces van herwaardering van essentiële maatschappelijke sectoren zoals de zorg en allerlei essentiële basisdiensten (water, schone energie en schoon geproduceerd voedsel). Inmiddels zijn we 10 jaar verder en zijn we hard op weg om onze aarde minder uit te putten, schoner te houden en ook op te ruimen. De verbazing van de eerste weken in Corona-tijd van de prachtige blauwe lucht is inmiddels voorbij. We zijn er aan gewend, net als aan een andere, soberder manier van leven. We vliegen veel minder. We zijn allerlei zaken die we uit het oog verloren waren, gaan herwaarderen. Circulair is het standaard productieconcept geworden. Andere vormen van participatie van aandeelhouders waarin stabiliteit op de lange termijn van een bedrijf voorop staat zijn leidend geworden. Het woord aandeelhouder heeft zijn betekenis weer terug gekregen: het gaat weer om het houden van een aandeel in een bedrijf en niet meer om flitshandel en snelle winsten. De menselijke maat is weer leidend geworden en individualiteit heeft plaatsgemaakt voor gemeenschappelijkheid. In de economie staat waardecreatie centraal met als doel verbondenheid, houdbaarheid en leefbaarheid vanuit de idee dat we met elkaar willen werken aan gemeenschappen, netwerken en verbindingen om zo met elkaar waarde te creëren, die niet ten koste gaat van mens of planeet. Dat is ook zichtbaar in het dagelijks leven. Door het anders bouwen, produceren en consumeren is het leven in de stad eigenlijk heel snel veel aangenamer geworden. De lucht is veel schoner, er is meer groen, zowel tussen, op als in gebouwen en het lijkt wel of het tempo langzamer is geworden. Mensen nemen meer tijd, zo lijkt het, voor alles. En het stikstofvraagstuk, dat in 2019 nog leidde tot enorme protesten van boeren, is min of meer vanzelf “opgelost”. Boeren produceren veel minder vlees en doen dat ook met veel meer respect voor de natuur en de schaarse middelen. Dus een fietstochtje op het platteland is een genot. Vogels alom, allerlei vlindersoorten zijn terug van weg geweest. Kortom: Corona was een grote ramp met grote gevolgen maar is uiteindelijk de uitweg gebleken uit die andere grote crisis waar we ook in zaten.
samen na de crisis Lieve mensen van 2020, Deze brief schrijf ik in 2030 Ik woon nu in een woongemeenschap. Hier zijn 20 huizen van verschillende grootte. De bewoners zijn gezinnen, echtparen en alleengaanden. Ik woon alleen in een klein huis, maar ik heb gelukkig wel een logeerkamer. Ik zit in de gemeenschappelijke tuin, in het bloemengedeelte. Een uur geleden heb ik in het moestuingedeelte gewerkt. Ik heb toen alvast wat groente geplukt om vanavond te eten. Het complex ligt aan de rand van een kleine stad. In de omgeving is een boerderij waar we eieren, melk en kaas kunnen kopen. Gelukkig is de stad vlakbij zodat we gebruik kunnen maken van bibliotheek en theater. Deze vorm van leven : in groepen en toch zelfstandig, is de laatste jaren heel gebruikelijk geworden. Ik vind het een heel fijne manier van doen. Er is veel aandacht voor elkaar. Dat is nodig omdat we veel samen doen, we hebben bijvoorbeeld alle grote apparaten samen, daardoor kom je gemakkelijk te weten wie wat nodig heeft en of daar hulp bij nodig is. Een heel belangrijke zaak is: het basisinkomen. Toen de regering in 2020 en de jaren daarna moest helpen om de economie weer op gang te krijgen, werd er heel veel geld ingepompt Er was al een groepje mensen die rondliepen met het idee en door die noodzakelijke nieuwe start konden de ideeen verder uitgewerkt worden. Het fijne van dit systeem vind ik dat men kan doen waar men goed in is en men kan zorgen voor wie het nodig heeft Je hoeft niet meer in een rotbaan te blijven hangen omdat je geld nodig hebt om te kunnen eten. En dat gedoe met toeslagen en subsidies waarvoor je steeds gecontroleerd moest worden... Nee hoor geen achterdocht, geen slimmigheidjes. gewoon doen waar je blij van wordt met de mensen met wie je wilt leven. Dankzij de coronacrisis moest er anders omgegaan worden met geld. Gelukkig waren er mensen die de ideeen konden uitwerken. In 2030 genieten wij ervan. Ik hoop dat jullie in 2020 intensief aan de gang gaan om dit voor elkaar te krijgen. Succes!
Hou nog even vol! Lieve P., Het is misschien raar, maar ik schrijf je deze brief vanuit het jaar 2024. De tijdmachine van oom K. was toch niet zo'n onzin als we allemaal dachten. Hij en ik zijn een stukje naar de toekomst gereisd; daarom was ik opeens verdwenen. Het was niet mijn bedoeling om weg te blijven, maar er schijnt een probleem te zijn met het tijd-energie budget waardoor K. ons niet weer terug kan brengen. Hij bezweert me echter dat hij deze brief wél naar 2020 kan sturen. Als je dit leest, is dat gelukt. Weet dat de huidige Corona-ellende van relatief korte duur zal zijn. Anno 2024 is de wereldbevolking wat kleiner dan jij gewend bent, maar nog steeds groter dan wat het was toen ik geboren werd. De aanvankelijke neiging om het virus met een "anderhalve-meter economie" de pas af te snijden was misschien een leuk idee, maar daarbij werd vergeten dat zachte heelmeesters stinkende wonden maken, en dat de natuur toch altijd het laatste woord heeft. Ik weet niet of de opstanden van voorjaar 2021 doorslaggevend waren of dat het sowieso gebeurd zou zijn, maar in elk geval kwam er toen een eind aan het streven van de mens om de natuur zijn wil op te leggen, en kregen natuurlijke processen weer een kans. Dat was aanvankelijk best vervelend, maar al met al bleef nog 87% van de wereldbevolking over (geloof me, dat zijn nog steeds genoeg mensen!) en ik denk dat iedereen nu wel heel blij is dat er tenminste geen "social distancing" meer nodig is. Hou me ten goede, als tijdelijke maatregel om de impact te remmen was dat vast redelijk, maar met wat ik nu weet kan ik je vertellen: probeer niet de natuur je wil op te leggen, ze slaat zo hard terug als nodig is! Go with the flow. --Papa
Bericht uit de toekomst Bericht uit de toekomst. Het is 2070 nu ik dit vertel. Ik ben 95. Niet dat ik ooit gedacht had zo oud te worden, maar fijn dat ik dit kan meemaken en dat ik kan vertellen over het nu en het vroeger. Onvoorstelbaar eigenlijk wat er is veranderd nu. Als ik nu mijn raam uit kijk, kijk ik uit op jullie mijn achterkleinkinderen die buiten aan het spelen zijn. Er straalt een rust van ze uit. Eigenlijk is het niet veel anders bij alle andere dagelijkse bezigheden die jullie doen, inclusief de wat we vroeger noemden de taken of klusjes in het huishouden. Het hoort onvermijdelijk bij het leven. De conflicten zijn er nog steeds, ook dat is een onvermijdelijkheid. Wanneer je zoveel mensen hebt die een zo groot mogelijke vrijheid hebben, dan is het iets dat er vanzelfsprekend bij het menselijk leven hoort. Maar de basishouding van rust is toch wel iets wat me heel erg raakt in deze tijd. Het ont-moeten in onze dagelijkse omgang met elkaar. Een voorbeeld, vijf jaar terug deed ik nog wat werk in de buurttuin, dat kan ik niet meer. En voordat ik dat voor mezelf besloten had, was E., een jongere vrouw op mij afgestapt en gezegd: misschien wil je ons ergens anders bij helpen? Het drong gisteren pas bij me door hoe bijzonder die vraag was en met hoeveel gemak ik van de ene activiteit naar de andere was overgegaan. De hele idee van werk naar vermogen had een andere betekenis in mijn jeugd. Ik had de hele tijd het gevoel meer te moeten doen, om als volwaardig gezien te worden. Ondanks mijn gehoor beperkingen en verlies van zicht, die ik nog steeds heb, is de kijk erop wel veranderd. En de idee dat ouderen nog een bijdrage kunnen leveren aan de wereld om hen heen, was vroeger toch ook wel anders. Was je 67, dan ging je met pensioen. Ik merk dat ik er wel bij vaar, de idee van niet moeten. Daarom kijk ik graag naar jullie. Dat wil zeggen.... ik kijk in jullie richting en voel de rust in jullie samenspel en ik hoor de rust. En zelfs al is er een conflict tussen jullie, zoals nu ook op de achtergrond voelbaar en merkbaar is, is het geruststellend te weten dat jullie er ook deze keer uit gaan komen. Hoe ik dat weet? omdat jullie elkaar blijven opzoeken en verbinding blijven zoeken. Kijk ik naar de wereld en de omgang met de aarde, zie ik dat we op de goede weg zijn. Dit kost veel meer moeite, dan veranderingen in ons dagelijkse bestaan. We hebben in het oosten van het vroegere Nederland vele mensen uit het vroegere west Nederland opgevangen, wat teruggegeven is aan de zee. De landsgrenzen van nu zijn te herleiden van vroegere ideeën over natie-staten. We kennen nog steeds landsgrenzen maar ook dat werkt toch anders dan vroeger. Landen die we vroeger zagen als minderwaardig, of lage-lonen landen, waar de productie plaatsvond van al die producten die we dachten nodig te hebben hier. Het ont-moeten heeft ook hier impact gehad, maar het pad naar volledige gelijkwaardigheid en het even serieus nemen van mensenrechten elders in de wereld als thuis kost ons de nodige verbeeldingskracht. Toen E., de jonge vrouw die ik eerder noemde, opperde dat ik ook iets anders zou kunnen doen, was een van de mogelijkheden in het denkberaad die zich met dit soort vragen bezig houdt. Ik zit in een een denkberaad met mensen van verschillende leeftijden en landen en leer daar zelf ongelooflijk veel van. Toen het stof was neergedaald van de Coronacrisis eind 2023 werd voor een groeiende groep mensen duidelijk in het westen, dat er minder spullen nodig waren in ons menselijk leven. Sterker nog, dat besef vertaalde zich niet zozeer in moeten van ont- spullen, maar het simpelweg weglaten van de dingen die helemaal niet nodig waren gebleken. Hetzelfde gold voor werk. Veel van het werk dat er was te verdelen, ging uit van meer consumptie. Mensen werd niet langer verteld dat het beter is voor de gemoedsrust om minder te consumeren, zij hadden het zelf ervaren. Alleen dit had niet alleen consequenties voor onszelf. De hele keten van gebruik van grondstoffen, produceren en consumptie moest verandering ondergaan. En dit ging niet zonder slag of stoot. Mensen voelden zich schuldig dat ze in de lage-lonen landen veel minder inkomsten hadden, maar tegelijkertijd was het ook nodig om op de eigen portemonnee te letten. Ook de verschillen tussen mensen in bijvoorbeeld het vroegere Nederland en Duitsland werden pijnlijk merkbaar. En met het veranderen van opvattingen over werk, mensen moesten zich afvragen of zij een cruciaal beroep hadden, en men had ervaren dat de combinatie van werk en zorg voor de kinderen en het huishouden toch wel erg gejaagd was. Maar ook bleek dat het met rust naar je kinderen kunnen kijken, vraagt om minder drukte en gejaagdheid. Met het wegvallen van bepaalde 'moeten', bleken ineens dingen mogelijk die dat vroeger niet waren. Een andere verschuiving heeft te maken met het onderwijs. Aanvankelijk dachten de mensen aan achterstanden in het onderwijs, maar vanaf 2030 zo ongeveer werd de hele idee van achterstanden onder de loep gelegd. Achterstanden van wat en voor wie? En wat bleek? Op deze manier gaven we verschillen tussen mensen een label, een etiket die bepaalde wat jouw plek in de wereld was en bepaalde dat als jij minder hoog onderwijs had genoten, beperkte rechten had wat betreft je salaris. Eigenlijk is het pas in de laatste tien jaar duidelijker geworden dat wat we zagen als lage-lonen landen, ook zonder ons ontwikkelingen hebben doorgemaakt en opstand hebben gevoed. Waarom zouden hun grondstoffen en kennis minderwaardig zijn? En daar ligt nog veel oud zeer, dingen waar we in het westen ons ook toe moeten leren verhouden. In het denkberaad komen we tot steeds vindingrijkere oplossingen. Oplossingen die niet zozeer ons gemoed moeten sussen, van we bieden zo wel genoeg hulp. Maar oplossingen die de wederkerigheid op de voorgrond plaatsen. En blijkt telkens wat wij van de andere tradities kunnen leren en dat wij deze tradities hebben tekort gedaan. En misschien nog wel belangrijker, is dat we met het moderne denken onszelf op een aantal vlakken tekort hebben gedaan. Op het gebied van wetenschap heeft er een verschuiving plaatsgevonden van verlenging van leven en preventie van ziekten en beperkingen naar kwaliteit van leven. Door de toename aan vrije tijd omdat we het werk anders verdelen over de mensen, meer naar vermogen, zijn de kunst omen de filosofie gaan bloeien. En ook de wetenschap is meer breed qua oriëntatie geworden. Vroeger dacht men meer in disciplines en nu meer in behoeften en toekomstige wensen en dan gaat men de benodigde kennis verzamelen via meerdere invalshoeken. Oh ja, dat is iets wat me opvalt als ik naar mijn achterkleinkinderen kijk en vroeger naar mijn kleinkinderen. Dan zie ik dat het vertellen van verhalen aan elkaar veel belangrijker is dan vroeger. Het geduld waarmee het publiek luistert. En dat zie ik ook terug bij de volwassenen... We zijn het luisteren naar elkaar meer gaan waarderen. Daardoor zie ik dat jong-volwassenen die soms worstelen met wie ze zijn en wie ze willen worden, opbloeien. Simpelweg omdat ze gezien worden en mogen vertellen. Ik denk dat dat te maken heeft met dat de ouders meer rust hebben. Daar heb je het weer. Ouders moeten minder dan vroeger en dat geeft ze ruimte om te luisteren en als je die ruimte zelf ervaart, geef je dat door. Lieve achterkleinkinderen, kleinkinderen en kinderen, ik hoop dat jullie net zo veel leren van andere tradities als ik en dat het lukt om niet meer terug te vallen in destructieve gewoonten. Na de wereldoorlogen die in de negentiende eeuw hebben plaatsgevonden dacht men, nooit weer en toch voor de corona epidemie klonken steeds vaker geluiden van eigen volk eerst. Het was eigenlijk een steeds mindere leuke wereld aan het worden. En met ongeloof keken we hoe een president van Amerika aan de macht kon blijven en zo'n grote achterban had. Je kunt het zo gek niet bedenken of hij deed het en als je dacht nou komen de mensen in opstand, dan gebeurde dat niet. Tenminste niet genoeg om de man in te ruilen tot een menselijker leider. Dus weet, in elk conflict en opstand schuilt een wijsheid, die ons allemaal tot betere mensen maakt. Conflicten, onenigheid en opstand horen erbij. Ik hoor soms mensen zeggen. "Dat is toch niet meer nodig!" Maar ik zeg, verander die stelligheid met een vraag. "Waarom is dit nodig? Wat vertelt ons dit?". Zo voel ik ook dat mijn lijf steeds meer begint te sputteren en zegt. Het is mooi geweest, het einde is voor mij nabij. Maar heerlijk om te weten dat ik voortleef in jullie, stuk voor stuk mooie mensen die het in zich hebben te leren, ook van minder wenselijke tendensen, kwade gedachten en conflicten en in opstand te komen als nodig, Dat is ontzettend waardevol. Ik hou van jullie.
Paasweekend 2120 Lente, Paasweekend 2120 De zon schijnt, de vogels fluiten. Het is rustig buiten, in de lucht en op straat. Er heerst een gemoedelijke sfeer. De mensen zijn vrij vanwege Pasen. Ik ben thuis en zit in mijn tuintje. De lucht is blauw, kinderen spelen op straat en mensen maken een wandelingetje. Ik ben gewend om thuis te zijn en ga er wel op uit op de fiets of wandelen. Er rijden wel auto's, maar deze zijn niet storend, ze stinken niet en rijden vrijwel geruisloos over de weg. Ik voel me gelukkig en tevreden. Ik werk 20 uur in de week op zelf gekozen dagen en tijden, net als iedereen. Er wordt niet gecontroleerd, maar ieder doet wat hij kan en is zelf verantwoordelijk voor het werk dat hij levert. Je mag meer werken, maar je krijgt hier niet meer voor betaald, ieder verdient een basis en daar kun je goed van leven. Je vaste lasten betalen, eten kopen en kleding. 1 keer in de tien jaar kun je naar een verre bestemming afreizen per vliegtuig om daar inspiratie op te doen en mensen te ontmoeten. Wanneer je geen behoefte hieraan hebt, mag je dit ook schenken aan daar waar nodig. Vliegen doe je alleen wanneer dit verder is dan 1000 km, anders reizen mensen met de trein of auto. Niemand werkt in een verdere straal van 25 km bij waar hij/zij woont. Als er iets moet gebeuren waar expertise nodig is verder weg, dan kan dit digitaal. Jongeren leren van volwassenen en van elkaar. Er zijn overal leerplekken, zowel praktische als theoretische plekken. Er wordt gewerkt vanuit kringen, waarin gezocht wordt wie bij wie past en waar iemand zich goed kan ontwikkelen. Dit gaat niet speciaal op leeftijd, maar zijn soort van natuurlijke gemeenschappen die zich voegen naar behoefte. Deze zijn beweeglijk, lossen op en ontstaan daar waar nodig. We ontmoeten elkaar en delen en schenken. Er zijn gemeenschappelijke plekken waar mensen elkaar ontmoeten en plezier hebben met elkaar. Ieder neemt iets mee en er wordt samen gecreëerd. Musea zijn overal vrij toegankelijk. Er wordt voor elkaar gezorgd en er is grote kennis van werking van natuurlijke middelen, zowel op fysiek als innerlijk leven. Wanneer mensen ziek worden, wordt er voor hen gezorgd. Ziekte hoort bij het leven en mensen zijn niet angstig. De levensverwachting verschilt, maar heeft een natuurlijk verloop. Ieder leeft met wat er is en er wordt samen gedragen als het moeilijk is of iemand lijdt. Er is veel gebeurd voor de mensen hun rust vonden, het leven is in de basis goed. Het belangrijkst dat er in de laatste 100 jaar veranderd is, is dat er een balans is gekomen in gelijkheid, dat we op een manier leven die dicht bij de natuur staat en dat ieder in zijn basisbehoefte voorzien is, waardoor er geen streven is naar meer, kringen leren van elkaar, niet alleen jonge kinderen, maar dit kan een leven lang, kunst is deel van het leven.
Hoe corona de wereld veranderde Mei 2035 Beste M., Het is inmiddels een hele tijd geleden dat het corona virus rondwaarde, maar jullie zitten er nu middenin. Je zult verbaasd zijn wat deze uitbraak op lange termijn opgeleverd heeft. Je zou haast zeggen “het was blijkbaar toch ergens goed voor”. Maar ja, dat is praat achteraf. Het is inmiddels 15 jaar na de uitbraak en de wereld is echt enorm veranderd. Sommigen zeggen dat we deels terug in de tijd gegaan zijn, maar we maken tegelijkertijd gebruik van allerlei moderne technologieën. Hoe zit dat dan? Welnu, het corona virus heeft ons laten inzien dat we verkeerd bezig waren en dat we het deels over onszelf afgeroepen hebben : we gaan verkeerd met de natuur om door al ons gereis, vervuilende industrie, bush meat en meer. We eten nu hoofdzakelijk groente en fruit dat in de buurt (in Nederland, maar vaker nog in je eigen regio) verbouwd is. Dit gebeurt op boerenbedrijven waar de menselijke maat de overhand heeft (dus geen megabedrijven) en deels ook in moestuintjes die enorm populair zijn. Er zijn ook heel wat mensen die samen met anderen (vaak ook onbekenden) een moestuintje hebben. Het is leuk om zelf te tuinieren en er vervolgens zelf van te eten. Wat je over hebt kan je of invriezen voor later (mits bereid) of ruilen tegen groenten of fruit die je zelf niet hebt. We eten nog steeds vlees, maar minder dan tevoren. De megastallen zijn verdwenen en de dieren kunnen vrij rondlopen, zowel in de stal als naar buiten. Koeien gaan naar de melkmachine als ze daar behoefte aan hebben. Ook het gebruik van antibiotica en prednison in veevoer is verdwenen. Dieren groeien op een natuurlijke manier. We genieten ook veel van de natuur rondom ons heen. In onze vrije tijd gaan we fietsen, wandelen, vogels kijken, planten zoeken en allerlei andere activiteiten in de natuur. Zo leren we de natuur weer kennen: wat is eetbaar, welke planten/kruiden hebben een geneeskrachtige werking, wat voor planten groeien waar en wanneer, welke vogels leven in welke gebieden. Een soort Jac. P Thijsse met zijn Verkadealbums, maar dan anno 2035. We hebben geleerd om van dit soort dingen enorm te genieten. Mede daardoor hebben we niet meer zoveel behoefte om verre reizen te maken. Bovendien zijn er verspreid over het land centra waar je via virtual reality naar verre oorden kan. Je voelt dan het water, de hitte, je proeft de sfeer en kan een praatje maken met locals. Allemaal dank zij de technologie. Waarom zou je dan het risico op allerlei ziekten lopen en veel geld aan de vliegreis uitgeven? Door dit alles is het klimaat een stuk verbeterd. Het woon-werk verkeer is ook een stuk verminderd. Nee, we werken niet massaal thuis. De corona crisis heeft ons wel geleerd dat af en toe thuis werken handig kan zijn, maar dat het toch belangrijk is om je collega’s in levende lijve te ontmoeten. Maar, we werken nu allemaal in de buurt van waar we wonen. Bedrijven hebben nl. regiokantoren opgezet waar je met collega’s van je eigen bedrijf werkt, maar waar ook mensen van andere bedrijven werken. Maar.. iedereen komt uit de buurt en kan dus op de e-bike naar kantoor komen. Ongeveer 1x per 4-6 weken is er een bijeenkomst waar iedereen van je afdeling aanwezig is. Dit is deels een soort vrijmibo, maar er is ook een zakelijk aspect. We vinden het belangrijk dat er een goede balans is tussen werk en vrije tijd. De meeste mensen werken daarom ‘maar’ 28 uur per week. Dat betekent dat er genoeg tijd overblijft voor het gezin, voor hobby’s, voor tuinieren, de natuur in gaan enz. In alles geldt dat kwaliteit voor kwantiteit gaat. Voor veel mensen is dat een verademing. We hebben ons gerealiseerd dat een inclusieve maatschappij enorm belangrijk is. Na corona waren er nogal wat mensen die eerst topfit waren, niks mankeerden maar behoorlijk wat klachten overhielden aan hun ziek zijn. Ze hadden last van extreme vermoeidheid (zeg maar uitputting) , concentratieproblemen, kortademigheid en spierpijnen die ze eerst niet hadden. Dat was echt geen aanstellerij zoals aanvankelijk door sommigen gedacht werd. Maar deze mensen wilden ook een plek in de maatschappij, ondanks hun klachten. We realiseerden ons dat dit essentieel was en hebben alles zo ingericht dat mensen met een beperking zoveel mogelijk mee kunnen doen. Ze worden – net als ouderen- niet meer als ballast beschouwd maar zijn volwaardig deel van de samenleving. Hun specifieke kennis en ervaring wordt ook gebruikt om de hobbels die er nog zijn zoveel mogelijk weg te nemen. Dat betekent ook dat we empathischer geworden zijn. De medische zorg wordt – waar mogelijk- op afstand verleend. Je hoeft niet altijd persoonlijk naar de dokter. Via videobellen kan veel geregeld worden. Je kunt dicht bij huis allerlei onderzoeken laten doen en de arts krijgt dan de uitslag. Natuurlijk moet je wel eens zelf naar het spreekuur, maar veel minder dan jullie nu gewend zijn. Vooral voor chronische patiënten is dit erg prettig, want dat scheelt enorm veel tijd. Maar er is in de zorg nog iets veranderd: we kijken veel meer naar goede voeding en naar preventie c.q. vroegtijdig opsporen van ziektes zodat ze nog goed te behandelen zijn. De orthomoleculaire artsen die in 2020 vaak verguisd werden en lang niet altijd vergoed werden zijn nu standaard. Het is kennis die elke arts heeft, al zijn er ook artsen die er echt in gespecialiseerd zijn. Het is allemaal zo geregeld dat goede voeding en goede zorg voor iedereen betaalbaar is. Het reizen binnen Nederland, maar ook binnen Europa voor middellange afstanden is enorm verbeterd. De hyperloop is realiteit geworden en daardoor kunnen we heel snel, veilig en milieuvriendelijk grotere afstanden afleggen. Zo zijn we in 30 minuten van hartje Amsterdam in hartje Parijs. Of in 10 minuten van Roermond naar Groningen. Dit helpt om onze vakanties ook zoveel mogelijk binnen Europa te houden. Denk nu niet dat dit allemaal zonder slag of stoot gegaan is. Zeker niet! Veel mensen en vooral ook politici wilden gewoon op de oude voet doorgaan. Er waren echter verschillende groepen in de maatschappij die met concrete voorstellen kwamen en zoveel druk op politici legden dat deze het niet meer konden negeren. Er is nog steeds veel te doen, want het kan nog steeds beter maar we zijn inmiddels in heel Europa veel verder. Nu de rest van de wereld nog... Ik kan je nog veel meer vertellen over het leven nu, maar het is al een lange brief geworden dus ik stop ermee. Je hebt nu in elk geval een idee waar het corona virus goed voor geweest is en wat voor toekomst jullie te wachten staat. Het allerbeste, M.
Brief aan Oma Lieve Oma, Het is nu avond. Ik zit op de bank te schrijven met een wijntje. Zo met het nieuwe jaar en de nieuwe voornemens dacht ik, ik schrijf u deze brief uit de toekomst. Twee jaar ongeveer nadat de corona in Nederland was. Lieve oma, u bent er nu niet meer maar als u dit leest leef u nog. We hebben het er over kunnen hebben. Dat u weet dat u gaat overlijden. Ik blijf het bijzonder vinden dat u zo kalm was tijdens het gesprek. Deze brief uit de toekomst heb ik u na ons gesprek gegeven. Kort daarna was u er niet meer. Ik wil u in deze brief vertellen over de tijd van tijdens en na de coronacrisis. Hoe het was nadat u bent overleden en hoe ik de hele situatie heb ervaren. Je bent overleden aan corona, de dag na Koningsdag in 2020. Ik mis je elke dag. Het is een hele rare tijd geweest. De hele wereld was in quarantaine. We hebben veel niet kunnen doen in Nederland. Alle maatregelen om u en alle andere ouderen en zwakken onder ons te beschermen. U weet dat er geen Koningsdag is gevierd. Maar er zijn daarna veel meer dingen niet door gegaan. Zoals dodenherdenking. Dat was een hele rare ervaring. Het lege plein van de Dam. Willem Alexander gaf een toespraak en vertelde over dat we nu ervoor kiezen om onze vrijheid voor een deel af te geven voor anderen. Tijdens de oorlog werd het afgepakt. Dit vind ik een hele mooie boodschap. Ik merk dat heel Nederland is veranderd. Dat men andere normen en waarden heeft aangenomen, en dat men andere dingen eigen heeft gemaakt. En simpel voorbeeld is, handen wassen. Dat is in de routine van heel veel mensen gekomen. Heel grappig eigenlijk. Mensen zijn ook wakker geschud wat het milieu betreft. Toen de hele wereld stil lag voor bijna een jaar, is de natuur heel erg opgebloeid. Die ging gewoon door zonder ons. De natuur ging zijn eigen weg. Mensen zijn nu veel bewuster als het gaat om uitstoot, voedselverbruik, etc. Ook doen mensen veel meer weer zelf. Koken, haar knippen, pedicure, manicure en nog veel meer. Het heeft ons laten beseffen hoe goed we het hebben in Nederland. We zeuren minder, we klagen minder en zijn blij met meer. Omdat we het hebben moeten missen voor een hele lange tijd in quarantaine. Voor veel van ons was het in het begin lastig. Voor u en alle andere ouderen al helemaal. We konden u niet meer zien. Ik ben heel dankbaar dat we nog zoveel hebben kunnen lachen en huilen aan de telefoon, en tijdens het videobellen. U heeft het niet zo mee gekregne hoe het buiten was. In de steden bijvoorbeeld. Ik heb wel eens door de stad gelopen terwijl er bijna niemand was. Dat was echt heel raar. Alsof er niemand meer woonde of werkte. We moesten onszelf echt aanpassen. Als je lak had aan de gegeven regels en maatregelen was je eigenlijk gewoon egoïstisch. Bijna iedereen van ons ging nadenken. Over de regels, over wat je wel en niet fijn vond aan de regels, over wat belangrijk voor je is, maar hoe dan ook, bijna iedereen heeft de stap gezet om eigenbelang aan de kant te zetten en te gaan doen en denken in het samen. Dat stond trouwens echt overal. #staysafe #samenstaanwesterk. Het stond zelfs heel groot op de Euromast. Ik had het u graag laten zien terwijl we door het parkje ernaast liepen. Ik zelf vond het in het begin heel exciting. Want school ging dicht en we mochten thuis blijven. Ik kreeg er in het begin nog niet veel van mee, want ik kwam eigenlijk niet verder dan ons huis en tuin. Wel hebben we het vanaf het begin heel erg jammer gevonden dat we u niet meer konden zien. Ik weet dat u altijd erg makkelijk bent met alles, maar dit moest echt. Later ging ik vaker boodschappen doen, werd school tot het nieuwe jaar (september) uitgesteld, kwamen er boetes op geen afstand houden en u werd ineens heel erg ziek oma. Toen ging het bij me dagen dat het echt heel serieus was. Dat het serieus was, wist ik natuurlijk al wel, maar het was nog niet helemaal tot me doorgedrongen. Op een gegeven moment was er een situatie waarbij ik heel serieus moest na denken en een beslissing moest maken. Ik vond een jongen al heel lang erg leuk en ik wilde graag met hem afspreken. Dat zou dan kunnen bij ons thuis in de achtertuin. Dat weet u nog wel denk ik. Dat vertelde ik die ene zondag toen het zo ontzettend warm was. Dat was voordat u ziek werd. Hij wilde liever samen ergens zitten aan het water ofzo. Ik wist dat als ik dat zou doen, dat ik dan nooit anderhalve meter afstand kon houden. Ik vond het best lastig op dat moment, want ging ik dan nu kiezen voor mijzelf (door zelf een leuke tijd te hebben maar geen afstand te houden), of ging ik kiezen om gewoon thuis te zijn in de tuin en wel de afstand te houden (en dus rekening houden met de medemens. Want misschien zou ik niks oplopen maar een ander door mij wel)? Koos ik voor mijn eigen plezier of het #staysafe? Uiteindelijk heb ik gekozen voor de verantwoordelijkheid te nemen en gewoon af te spreken in tuin. Ik vond dat ik deze verantwoordelijkheid wel moest nemen. Dan komt ethiek toch wel om de hoek kijken. Best apart dat een virus er voor kan zorgen dat mensen over de hele wereld gaan nadenken. Over de simpele dingen, maar ook over morele dingen, normen en waarden, en wat verder belangrijk voor iemand is. Nadat u er niet meer was ging de tijd eigenlijk steady verder. Ik miste elke dag mijn lieve omatje, maar alles ging door. Er waren hier en daar wat uitschieters. Mensen die tegen de stroom in gingen. Die zich steeds toch niet aan de regels hielden. Wat ook heel raar was: Trump kwam ook een keer met het idee dat je bleek moest injecteren om het virus in je lichaam te doden, en in Spanje is een strand verziekt door bleek in het water. De mensen daar gingen om het bleek niet meer naar het strand en dus was het strand een uitgesloten mogelijkheid voor groepsvorming. Nu is het allemaal weer net een beetje naar het oude aan het gaan. Handen schudden doet iedereen weer, de economie gaat weer omhoog, etc. Er is een hele grote verandering gekomen in de zorg en ziekenhuizen. De onnodige dingen zijn er niet meer en er is veel meer plek voor de dingen die belangrijk zijn in het ziekenhuis. Leraren en kinderdagverblijven verdienen meer geld en hebben meer respect gekregen. Het is echt te merken dat men nu veel serieuzer en bewuster omgaat met beslissingen. Groot en klein. En dat andere dingen prioriteit hebben gekregen. Alles is veel meer doordacht en heel erg veranderd. We hebben ook weer het eerste festivalseizoen na corona gehad. Dat was heel erg gaaf. Overal was alles super snel uitverkocht en iedereen is helemaal los gegaan. Het was heel vreemd om met zoveel weer bij elkaar te zijn, op een kluitje te staan, maar we hebben echt vol op genoten van alles. Echt weer een stuk vrijheid wat je als mens terug hebt. Ik had u graag laten zien en laten voelen hoe die ervaring was. Samen los gaan tussen al die duizenden mensen en genieten van het leven. Lieve oma, ik wil zeggen dat ik heel veel van u hou. Ik heb zoveel van u geleerd. Ik hoop dat deze brief toch een beetje hoop geeft voor u. Deze ziekte is er uiteindelijk niet meer en mensen hoeven niet meer verschrikkelijke pijn te hebben. Het komt goed oma. Rust zacht oma, en een heeeeeeeele dikke kus van mij. Liefs
mijn jaar 2023 Hallo L., Dit is de L. van 2023 en wat een veranderingen zijn er na deze corona. Ik ben nog steeds in Den Haag en de lucht is heel blauw en het ruikt zo fris en de natuur oh wat mooi ik had niet verwacht dat het er ooit zo uit zou kunnen zien. Het gras lijkt groener de bomen zijn mooier de bloemen zijn zo mooi de natuur heeft een boost gehad het is beter ,levendiger. Er zijn veel elektrische auto’s want na de verandering van de natuur tijdens en na corona kunnen we het niet weer verpesten we geven het een kans om te stralen. De meeste huizen en gebouwen hebben een make over gehad dankzij die extra tijd. Ik werk nu bij een evenementen bedrijf en wat is de creativiteit geboost tijdens corona er zijn nu zoveel verschillende soort evenementen. Al deze veranderingen zijn er omdat er zoveel anders is gegaan alles lang bijna stil maar langzaam kwamen we er bovenop. L. geniet doe meer dingen leef want je weet niet wanneer weer alles opeens stil staat. Groetjes, L. van 2023
Rust en verbinding Ik ben 10 jaar in de toekomst gereisd. Ik ben in Nederland. Ik ben in een dorp dat lijkt op Driebergen of Zeist. Eigenlijk zijn alle steden meer als de dorpen van vroeger geworden. De mensen zijn vertrokken uit de drukke stad en hebben zich meer verspreid over Nederland. Het werd te druk, te vol om zo dicht op elkaar te leven en mensen willen meer ruimte, meer contact met de natuur. Tijdens de Coronacrisis hebben we gemerkt dat het ook wel fijn was, om af en toe wat vaker stil te staan bij waar we nu mee bezig zijn. Het is fijn om meer in rust te leven en niet constant mee te rennen in de ratrace. We willen weer onze eigen gewassen verbouwen, voor zover dat kan. We importeren minder, #supportyourlocals is uitgebreid naar liever producten uit je eigen omgeving te willen eten en verbouwen. Ik woon samen in een woongroep met andere mensen. We zijn er voor elkaar, bieden een veilige ruimte om te zijn wie we willen zijn. Veel van ons maken kunst. Schrijven, filosoferen, dragen poezie voor. We vragen ons af of we ons verder willen laten zien, aan de buitenwereld. Want tot nu toe zijn we er vooral voor elkaar in onze community. Dat maakt ook dat ik weinig reis, eigenlijk ben ik veel met mijn eigen groepje mensen. Veel mensen leven zo, omdat iedereen merkte hoe fijn het was tijdens de coronacrisis dat we veel met onze familie waren of met onze huisgenoten. We leerden elkaar beter kennen en leerden samenleven. Over tegenslagen praat ik, we zoeken samen een oplossing en een weg. De huidige situatie is vooral ontstaan door reacties van de mensen op de coronacrisis. Mensen kregen behoefte aan rust, ruimte, natuur. Doordat veel mensen failliet gingen merkten we dat geld verdienen en het kapitalistische systeem niet de sleutel is. Tweede & eerste kamer: sta stil bij wat de nuts- maatschappij met ons doet. Wat kapitalisme met ons doet. Is dat waar het leven om draait? Of gaat het om andere dingen: verbinding, liefdevol leven? Hoe kunnen we die ruimte maken voor iedereen, zodat mensen minder psychische problemen krijgen? Hoe gaan we mensen weer herwaarderen aan de hand van wat ze zijn en wie ze zijn ipv wat ze doen voor geld? En hoeveel geld ze verdienen?
De Toekomst Lieve kinderen en kleinkinderen, We zijn nu 5 jaar verder na het uitbreken van het Corona- virus. Kinders, dit is iets geweest dat vader en ik nooit zullen en WILLEN vergeten. Het was angstig in de wereld, het kijken naar de televisie met het nieuws en de kranten, verschrikkelijk. Gelukkig is het ons gespaard gebleven, omdat vader en ik ons aan de regels hebben gehouden. Wel zijn we eerlijk dat er ook dingen waren, die wij gemist hebben. Het grootste gemis voor ons waren de kinderen en kleinkinderen. Wij wonen nog steeds in ons appartement in de binnenstad in Enschede, maar er is enorm veel veranderd, en vele dingen bevallen ons wel. Gingen we voor de Corona 3 of 4 keer per jaar met het vliegtuig op vakantie naar een minimaal 4 sterren hotel, om ons na de dagelijkse wandelingen lekker te laten verwennen, blijven we vaker in Nederland of Duitsland. Het reisen met het vliegtuig is enorm duur geworden, en het was wel heeeel erg vol in de lucht. Ook de auto gebruiken we minder, nu is dat ding voor ons nooit belangrijk geweest, want de eerste 20 jaar van ons huwelijk hebben we het zonder auto gedaan. Onze dagindeling als gepensioneerde mensen, mijn man 69 jaar, en ik 74 jaar, beginnen we met gehaalde broodjes op de fiets, dat deden we altijd al. We hebben van het Corona-virus ook veel geleerd. We wandelen veel, snoepen minder, halen bewust boodschappen, de vliegvakanties missen we niet, we hebben er schone lucht door gekregen, maar zo lekker fris als het rook tijdens de Corona-tijd komt niet weer. We zijn toen allemaal met beide benen op de grond gezet, en mijn man en ik zijn daardoor wel veranderd, oftewel, eens maar nooit weer, Het was verschrikkelijk enerzijds, maar we hebben er ook van geleerd. Niet meer met een kluitje op elkaar, beetje afstand. We hebben er wel aan moeten bijdragen op ons landje weer op te bouwen, maar graag gedaan. Ik kan nog wel een tijdje doorgaan, maar ik ben tevreden zo. Met vriendelijke groeten, Vader en moeder, opa en oma.
Aan alle 21ers Aan alle één-en-twintigers, Uitnodiging 21-questions-day Tijdens een etentje ergens in een huiskamer in Nederland besloot een groepje mensen dat één inzicht uit de Corona crisis nooit verloren mocht gaan: het belang van het stellen van échte vragen aan elkaar. Dankzij hen vieren we al sinds 2021 ’21-questions-day’. Nu jij 21 bent ben jij hiervoor van harte uitgenodigd! Tijdens deze dag komen alle 21ers om 13:00 op festivalterrein Het Vraagteken bijeen om elkaar in verschillende rondes 21 eerlijke, diepgaande vragen te stellen en te beantwoorden. Hieronder lees je wat het stellen van vragen heeft gedaan met de samenleving en waarom iedere generatie hieraan herinnerd zou moeten worden. Wees erbij en zorg ervoor dat deze traditie blijft leven!  Waarom 21-questions-day? Voor jullie heeft het woord ‘Corona-crisis’ waarschijnlijk weinig concrete betekenis, behalve uit de verhalen van jullie leraren. Verhalen over een wereld die anders voelt dan die van jullie. Egoïstischer, competitiever, vijandiger misschien wel. Veel van de rituelen in die tijd waren gericht op het vermijden van angst. Dat deden de mensen door te produceren of te consumeren. Door deze activiteiten hoopten ze zichzelf en daarmee hun angsten te vergeten. Hoewel ‘Het Westen’ zich rijk voelde, was zelfliefde een voor velen een niet te veroorloven luxe. Tot de Corona-crisis-periode begon. Voor velen voelde deze periode als een gedwongen break van het normale leven. Die ‘break’ werd echter door iedereen verschillend ervaren. Sommigen werden boos, omdat ze het gevoel hadden dat hun vrijheid hen (al dan niet met kwade wil) ontnomen werd. Ze gingen de straat op en protesteerden voor hun vrijheid en tegen de lockdown. Anderen gingen in ‘survival-mode’, hadden geen ruimte anders dan te doen wat zij moesten doen in de zorg voor zichzelf of anderen. Dan waren er mensen die de periode ervaarden als een moment van reflectie. Ze gingen nadenken over wat ze belangrijk vonden en hoe ze het leven wilden inrichten. Hoe ze zich konden bevrijden van de (zelfgekozen?) druk waaronder zij dagelijks gebukt gingen. Deze relatief zware gedachten werden overigens gemakkelijk afgewisseld door gedachten aan en ervaringen van de de lichtere genoegens in het leven. Eten, drinken, seks.. ook niet onbelangrijk natuurlijk. Hoewel het gebrek aan vrijheid in het denken centraal stond, leefde het gebrek aan verbinding in hun harten. De mensen leefden nu in een anderhalvemetersamenleving en begonnen te beseffen dat zij al tijden nog veel verder verwijderd waren van zichzelf, de ander en de wereld. Ze voelden het verschil tussen de feitelijke afhankelijkheid (waaraan men niet kon ontsnappen, dat liet het virus wel zien) en de subjectieve ervaring van verbinding (die niet afgedwongen kon worden). Al tijdens de crisis waren mensen aan het dromen over het leven ná de crisis. Denker des Vaderlands Daan Rovers vertelde aan Trouw: ‘De filosofie moet zich nu bescheiden opstellen. Het is aanlokkelijk te vragen wat we hiervan kunnen leren. We hebben nog geen beeld van de omvang van deze ramp, het is te makkelijk de gevolgen ervan voor het karretje van je eigen wereldbeeld te spannen.” De diversiteit aan wereldbeelden onder de mensen schepten dus evenveel toekomstbeelden. De Corona-crisis veranderde de wereld ingrijpend en liet haar tegelijkertijd onveranderd achter. Al tijdens de versoepeling van de maatregelen merkten mensen dat het ‘nieuwe normaal’ niet veel verschilde van het ‘oude normaal’ dat zij gewend waren. Er was alleen iets abnormaals bij gekomen: naast de fysieke afstand tot elkaar hadden ze geleerd elkaar vragen te stellen om de afstand tot elkaars mentale leefwereld te overbruggen. De ‘Alles-goed-vraag’ die eigenlijk maar één goed antwoord antwoord kende (goed, met jou?’) Veranderde vaker in vragen als: ‘Hoe ervaar jij het werken op dit moment?’, ‘Wat houdt jou nu bezig?’, ‘Voel jij je ook wel eens angstig?’, ‘Wat helpt jou om een voldoening te ervaren?”. Sterker nog: op een gegeven moment stierf de ‘alles-goed’ vraag helemaal uit en vormden de mensen nieuwe rituelen die erop gericht waren elkaar echt te zien en te horen. Het stellen en eerlijk antwoorden op de ‘nieuwe vragen’ brak de muren die de mensen om zich heen hadden gebouwd langzaam af. Het gaf mensen de mogelijkheid om mens te mogen zijn in allerlei situaties waarin zij eerder vaak alleen de bruikbare machine-achtige versie durfden te laten zien. Dit ‘mens leren zijn’ moet niet verward worden met het ‘jezelf leren zijn’, zoals dat in het authenticiteitsideaal van voor de crisis gecultiveerd werd. Mens zijn gaat over het meervoudige, onvoorspelbare, veranderlijke zelf dat steeds op oncontroleerbare wijze verschijnt in situaties terwijl ‘jezelf zijn’ vaak verwees naar het essentiële, onveranderlijke, onkwetsbare ‘ik’ dat als merk in de markt gezet moest worden. Men leerde met liefde kijken naar zichzelf, de ander en de wereld. Hierdoor werd produceren en consumeren van ondergeschikt belang aan het lief hebben van het bestaan en álle ervaringen die daarbij horen. DUS: Kom op 21-questions- day om 13:00 naar festivalterrein Het Vraagteken om te herinneren en te vieren dat de liefdevolle samenleving waarin we leven niet zonder échte vragen kan.
